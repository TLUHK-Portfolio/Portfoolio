# PIKSLIKUNSTI LOOMINE 2D-VIDEOMÄNGUDELE

**Autor**: Ainar Kiison

**Juhendaja**: MA Laura Hein

## SISSEJUHATUS
Tööjõuvajaduse seire- ja prognoosisüsteemi 2019. aasta uuringu kohaselt on mängude arendamine muutunud kiiresti kasvavaks ning oluliseks valdkonnaks. Mängutööstus on digitaliseerumisest ning virtuaalreaalsuse võimaluste kättesaadavamaks muutumisest saanud otsese tõuke ja sellele prognoositakse jätkuvat arengupotentsiaali. Valdkonnaga koos kasvab vajadus tehnilise personali järele, nagu disainerid, arendajad, audiovisuaalse töö tegijad jne. (OSKA, 2019)

Valdav enamus tänapäevasest videomängude müügist ning kasutamisest toimub läbi digitaalsete müügiplatvormide nagu Steam, Origin, Amazon Prime või GamersGate (Financesonline, 2022). Viimasel kolmel aastal on Steami platvormil mängude müük kasvanud 74% ning kuigi 2022 aasta lõpp tõi kaasa väikese languse, ennustatakse käesolevaks aastaks uut tõusu (Obedkov, 2022).

Mängutööstuses on jätkuvalt populaarseks kategooriaks pikslikunstil põhinevad mängud, millel on stabiilne igapäevane kasutajaskond. Steami uute mängude edetabelis on aprill 2023 seisuga neli pikslikunstil põhinevat mängu kümne kõige kõrgemalt hinnatud mängu hulgas (Steam, 2023). Realistliku välimusega mängudega võrreldes on pikslikunsti visuaalide tootmine tõhusam, mis tähendab väiksemat aja- ja tootmiskulu (Rocket Brush Studio, 2021). Seetõttu on see hea valik algajale mänguarendajale, näiteks tudengile.

Õpingute käigus pikslikunstis mängu luues kogesin, et pikslikunsti kohta pole leida terviklikke materjale, mis keskenduks just mänguarenduse eripäradele. Multimeedia praktika raames kutsekooli õpilastega koostööd tehes põhjustas probleeme eestikeelse materjali puudumine, mis annaks selge ülevaate pikslikunsti loomise tööetappidest, tehnilistest võtetest, mängumootorite valikust ja graafika importimisest. Eelnevast tulenevalt on antud diplomitöö eesmärk anda ülevaade pikslikunsti tööprotsessist lähtuvalt 2D-videomängutööstuse ning enamlevinud mängumootorite vajadustest.

### Uurimisküsimused:
- Millised tehnilised nõuded ja kvaliteedistandardid kehtivad 2D-videomängude jaoks loodavale pikslikunstile ning mil määral on need seotud mängumootori valikuga? 
- Kuidas kõige optimaalsemalt jõuda igas tööetapis kvaliteetse tulemuseni?
 
### Uurimisülesanded:
- Pikslikunsti loomist käsitleva kirjanduse läbitöötamine ja parima töövoo leidmine.
- Mängumootorite nõuetega tutvumine pikslikunsti loomise vaatepunktist.
- Pikslikunsti loomise tööetappide läbiproovimine, et testida teooriate toimimist praktikas.

Diplomitöö koosneb kahest osast. Esimeses osas keskendun teoreetilistele alustele – annan ülevaate pikslikunsti mõistest, disainimisest, animeerimisest ja tehnilistest nõuetest 2D-videomängu tööprotsessis.

Teises osas keskendun diplomitöö praktilisele osale. Tuginedes teoreetilisele osale loon 2D-videomängu pikselgraafikat ning impordin seda erinevatesse mängumootoritesse. Töö lõpus esitatakse kasutatud mängumootorite võrdlustabelid pikslikunsti mängu arendamise vajadustest lähtuvalt.

### Diplomitöö täistekst
[Täistekst pdf-failina](./Pikslikunst.pdf)