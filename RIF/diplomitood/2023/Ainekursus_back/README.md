# HAAPSALU KOLLEDŽI AINEKURSUSTE VEEBIRAKENDUSE EDASIARENDUS

**Autor**: Krister Herman Sepp

**Juhendaja**: MA Martti Raavel

## SISSEJUHATUS
2022\. a lõpus esitas Tallinna Ülikooli Haapsalu kolledž grupile üliõpilastele tellimuse, et nad
looksid veebirakenduse, mis sobiks kolledžile ainekursuste haldamiseks. Sama aasta lõpus
loodi valikpraktika aine raames sellise veebirakenduse esimene versioon, mille põhieesmärgid
olid ainekursuste standardiseeritud haldamine GitHubi1 koodihalduskeskkonnas ja
ainekursuste sisu kuvamine eraldi veebirakenduses. Esimese versiooni arendustöö kaitsti
edukalt 2023. a jaanuaris.

2023\. a alguses esitas kolledž tellimuse, et rakendusele on vaja juurde lisada kasutajakeskne
haldus. See tähendab, et rakendust peavad saama kasutada erinevaid kasutajad, kes näevad
rakenduses personaliseeritud vaateid ja teekondi. Käesolev diplomitöö kirjeldabki sellise
halduse lisamist valikpraktika aine raames loodud veebirakendusele.
Diplomitöö teema on Haapsalu kolledži vajadustest lähtuva ainekursuste veebirakenduse
edasiarendamine. Diplomitöö probleem on, et valikpraktika raames arendatud ainekursuste
veebirakendusel puudub kasutajakeskne haldus. Antud fuktsionaalsus jäi valikpraktika aine
raames välja arendamata. Kliendi sõnul on selle lisamine vajalik, et kolledž saaks alates
2023/2024. õppeaastast kasutada veebirakendust õppetöös. Ilma kasutajakeskse halduseta ei
sobi rakendus kolledžile õppetöö korraldamiseks.

Diplomitöö eesmärk on valikpraktika raames arendatud ainekursuste veebirakenduse
edasiarendamine, mis keskendub kasutajakeskse haldusega seotud funktsionaalsuste
lisamisele.

### Uurimisküsimused:
- Millised funktsionaalsused on puudu olemasolevast rakendusest, et õpilased seda saaksid kasutada?
- Millised funktsionaalsused on puudu olemasolevast rakendusest, et õppejõud seda saaksid kasutada?

### Uurimisülesanded:
- Uurida välja, milliseid funktsionaalsused on vajalikud õpilaste jaoks.
- Uurida välja, milliseid funktsionaalsused on vajalikud õppejõudude jaoks.

Kasutajakeskse haldusega seotud funktsionaalsuste selgitamiseks kasutati poolstruktureeritud intervjuusid õpilaste ja õppejõuga. Valimisse kuulusid:
- viis tudengit rakendusinformaatika eriala 2020 ja 2021. a kursustelt õpilaste sisendi
saamiseks;
- kolledži õppejõud Martti Raavel õppejõu sisendi saamiseks.
Intervjuud viidi läbi 2023. a jaanuari alguses. Intervjuud käsitlesid kummagi kasutajagrupi jaoks olulisi funktsionaalsuseid, mis muudaksid nende jaoks rakenduse kasutamist mugavamaks või ebamugavamaks. Intervjuude tulemused esitati kliendile, kellega koos kinnitati rakenduse jaoks arendatavad funktsionaalsused.

Käesolev diplomitöö koosneb viiest peatükist, sissejuhatusest ja kokkuvõttest. Esimeses peatükis antakse ülevaade kliendi ootustest veebirakendusele, valikpraktika aine raames loodud rakenduse esimesest versioonist, kliendi edasiarenduse tellimusest, kasutajate intervjuude tulemustest ja kuidas kinnitati kliendiga arendatavad funktsionaalsused. Teises peatükis kirjeldatakse arendustöös kasutatud töövahendeid. Kolmandas peatükis kirjeldatakse kõiki edasiarenduse raames loodud funktsionaalsuseid. Neljandas peatükis antakse ülevaade
rakenduse testimisest kasutajatega ning kliendi tagasisidest tehtud edasiarendusele. Viiendas peatükis antakse ülevaade rakenduse tulevastest võimalikest funktsionaalsustest.

Käesolev diplomitöö on valikpraktika raames valminud rakenduse edasiarendus. Kõik selles dokumendis kirjeldatud tegevused on tehtud diplomitöö raames ning kõik joonised on koostatud autori poolt. Rakenduse edasiarendust tehti koostöös kaasõpilase Juho Kalbergiga. Diplomitöö autor vastutas arendustöös tagarakenduse eest (st kasutajakeskse haldusega seotud funktsionaalsuste lisamine) ning lõi esmased eesrakenduse vaated (st lehekülgede põhistruktuurid), mis on nähtavad diplomitöös kasutatud joonistel. Juho Kalberg vastutas eesrakendusele uue disaini loomise eest ning selle sünkroniseerimisega eesrakenduse koodi.

### Diplomitöö täistekst
[Täistekst pdf-failina](./Ainekursus_back.pdf)